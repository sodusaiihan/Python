    Р. Чойном
Дурладаггүй эр
Нүцгэлдэггүй эм
Үхдэггүй хүн
Өмхийрдөггүй мах гэж байдаг бол
Би шүлэглэж бичихээ больё
Алддаггүй амьдрал
Асгардаггүй нулимс
Өвддөггүй бие
Өчиггүй үнэн гэж байдаг бол
Би үг тэрлэхээ больё
Дуусдаггүй жаргал
Дундардаггүй итгэл
Ундардаггүй үг
Угширдаггүй удам гэж байдаг бол
Би юу ч бодохоо больё
Өлгийгүй амь
Өвдөхгүй зовлого
Өглөггүй буян
Өрцгүй хүн гэж байдаг бол
Би юу ч дуугарахгүй больё
Нулимсгүй нүд
Нүгэлгүй хорвоо
Нууцгүй үнэн
Нудраганы амт гэж үгүй бол
Би чалчихаа больё
Хайраас төрдөггүй
Хагацаж гунигладаггүй
Худал оршдоггүй
Хувьсаж өөрчлөгддөгүй л юм бол
Би юу ч бичихээ больё
Үнэн гэж юу байдаг юм бэ?
Гар дээр минь тавиач
Үзчихээд буцаагаад өгье!